# Na czym w Trenie XI polega kryzys światopoglądowy Jana Kochanowskiego i jak jest przedstawiony w utworze?

Jan Kochanowski w Trenach opisuje etapy żałoby po stracie córki. Pocieszenia i ukojenia bólu szukał w wierze w Boga i życiu po śmierci, w mądrości i wywodzącej się z antyku filozofii. W Trenie XI podmiot liryczny przechodzi kryzys światopoglądowy, który polega na zwątpieniu w wyznawane dotychczas wartości.

Tren XI rozpoczął poeta od odwołania do historii starożytnej i sparafrazowanych słów Brutusa – „Fraszka cnota”. Cnota, czyli połączenie mądrości i wartości moralnych, według stoików była podstawą zachowania równowagi w różnych sytuacjach życiowych. Określenie jej jako fraszki, czyli błachostki, rzeczy mało istotnej, jest bardzo mocnym zakomunikowaniem, że dla podmiotu lirycznego straciła ona znaczenie. Kochanowski jako człowiek renesansu ćwiczył się w cnocie, ale kiedy spotkała go tragedia życiowa nie uchroniło go to przed popadnięciem w rozpacz. Brutus przed śmiercią wyraził zwątpienie jedynie w cnote, a Kochanowski wyznaje większe zwątpienie - „Kogo kiedy pobożność jego ratowała?”. W kolejnych wersach za pomocą pytań retorycznych podaje w wątpliwość pobożność i dobroć jako źródło ratunku. Następnie Kochanowski tworzy poetycki obraz ludzkiego losu. Nazywa go nieznajomym wrogiem, który zsyła na ludzi różne doświadczenia, bez zwracania uwagi na to jacy są - dobrzy czy źli. Przedstawiony jest jako duch przed którego powiewem nikt nie może się uchować. Inaczej niż w Pieśniach, nie panuje tu nad światemdobry, przyjazny człowiekowi Bóg. Nieprzyjazny los dotyka każdego bez wyjątku.

W dalszej części utworu przedstawione są daremne wysiłki ludzi próbujących w tej trudnej sytuacji zmierzyć się z losem. Podmiot liryczny wypowiada się w liczbie mnogiej, czyli opisuje nie tylko swoją indywidualną, ale ogólnie ludzką sytuacją. Okazuje się, że wykształceni ludzie czujący się kimś lepszym od prostaków mogą udawać rozumnych sami przed sobą. Metafora „Wspinamy się do nieba, Boże tajemnice upatrując” przedstawia sytuację człowieka, który żyjąc pobożnie ma nadzieję zbliżyć się do Boga, poznać sens. Niestety ludzki wzrok nie potrafi tego zobaczyć. Całe nasze poznanie jest złudne. Nie poznajemy istoty rzeczy. Tak naprawdę nic nie wiemy, a przynajmniej o sprawach najważniejszych. Nasza wiedza jest pozorna, tak jak sen nie jest rzeczywistością.

Końcowa część utworu rozpoczyna się apostrofą. Podmiot liryczny, teraz już w liczbie pojedynczej, we własym imieniu, zwraca się do żałości, do własnego bólu, pytając co mu robi. Końcowe pytanie wskazuje na to, że podmiot liryczny nie chce pogrążyć się jeszcze bardziej w żalu, bo wtedy podda się nakreślonej wcześniej wizji losu człowieka i straci zarówno pociechę, jak i rozum.

Poddawszy się żałości, Jan Kochanowski przeszedł kryzys światopoglądowy. Zwątpił w wartość cnoty i stoickiej postawy, a także pobożności i dobroci. Przyjął, że życiem ludzi rządzi ślepy los, którego nie sposób oszukać. Nie pomoże w tym wiedza ani wiara. Jednak na końcu utworu widać chęć powrotu do dawnego stanu.
