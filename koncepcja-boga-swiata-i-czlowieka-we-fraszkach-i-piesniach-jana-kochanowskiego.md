# Koncepcja Boga, świata i człowieka we fraszkach i pieśniach JK. Analiza i interpretacja wybranych przykładów.

Jan Kochanowski w swoich fraszkach i pieśniach połączył starożytną filozofię i chrześcijańskie spojrzenie na świat. Są to dwa główne filary zawartej w jego utworach koncepcji Boga, świata i człowieka.

Bóg Kochanowskiego to Bóg chrześcijański, stworzyciel całego świata. W pieśni „Czego chcesz od nas, Panie…?” poeta tak jak w biblijnej Księdze Rodzaju przedstawia historię powstania wszechświata. Bóg stworzył niebo i gwiazdy na nim, ziemię i pokrywającą ją roślinność, nadał kształt morzom, stworzył rzeki, oddzielił dzień od nocy. Z jego woli cyklicznie powtarzają się pory roku: Wiosna daje kwiaty, Lato zboża, Jesień winogrona i jabłka. Z łaski Boga padają ożywiające przyrodę deszcze. Bóg jest żywicielem swojego stworzenia. Nieśmiertelny, łaskawy, pełen dobroci otacza człowieka opieką jak skrzydłami, nie oczekując nic w zamian, żadnej ofiary poza wdzięcznym sercem. W Pieśni IX z Ksiąg wtórych Kochanowski uzupełnia obraz Boga o jego wszechmocność. Bóg może los człowieka „wywrócić w godzinie”, czyli nagle odmienić, dlatego warto pokładać w nim ufność, bo „kto Mu kolwiek ufa, nie zaginie”. Bóg jest wszechobecny - „wszędy pełno Ciebie: / I w otchłaniach, i w morzu, na ziemi, na niebie”.

Świat u Kochanowskiego jest harmonijną cykliczną całością. Poeta wielokrotnie przywołuje obraz następujących po sobie pór roku: w Pieśni IX z Ksiąg wtórych, Pieśni II z Ksiąg pierwszych, Pieśni Panny XII z pieśni świętojańskiej o Sobótce. W tym ostatnim utworze jako świat idealny przedstawiona jest spokojna, wpisująca się w rytm natury wieś, którą poeta przeciwstawia burzliwemu i niebezpiecznemu życiu dworskiemu i żeglarskiemu. Świat wiejski wolny jest od zagrożeń, a życie pośród natury pozwala na zaspokojenie ludzkich potrzeb. Pieśń Panny XII pokazuje całościowy obraz wsi, natomiast fraszka „Na lipę” przedstawia świat wiejski za pomocą jednego drzewa. Tytułowa lipa daje ukojenie wszystkim zmysłom człowieka. Szum liści, śpiew kryjących się w gałęziach słowików i szpaków oddziałują na słuch, zapach kwiatów na węch, powstały z nich miód na smak, a cień pozwala na odpoczynek i drzemkę całemu ciału. Lipa wyznaje, że z tego powodu gospodarz dba o nią jak o drzewo w mitycznym ogrodzie Hesperyd.

Koncepcja człowieka w twórczości Jana Kochanowskiego to połączenie postawy stoickiej i dobrego chrześcijanina. W Pieśni IX z Ksiąg wtórych podmiot liryczny zaleca „Nie porzucaj nadzieje, / Jakoć sie kolwiek dzieje” i „na szczęście wszelakie / Serce ma być jednakie” co nawiązuje do filozofii Zenona z Kition. Człowiek to najwyższe stworzenie Boga, jako jedyne obdarzone rozumem i mową, o czym pisze poeta w Pieśni XIX z Ksiąg wtórych. Z tych darów wynikają dla człowieka powinności: troska w życiu nie tylko o zaspokojenie podstawowych potrzeb, ale działanie dla dobra wspólnego, uczenie się nawzajem dobrych obyczajów, przestrzeganie praw ojczystych i wolności. W Pieśni II z Ksiąg pierwszych Kochanowski pokazuję wagę czystego sumienia. Stan ducha człowieka uzależniony jest od jego wnętrza. Źródłem radości w życiu nie są przyjemności, uczty, używki, ale czyste sumienie. Człowiek o nieczystym sumieniu nie może się rozweselić nawet słuchając pieśni i biorąc udział w ucztach. W pieśni XII z Ksiąg wtórych poeta mówi o roli cnoty („Sama ona nagrodą i płacą jest sobie”) i oddania ojczyźnie („A jesli komu droga otwarta do nieba, / Tym, co służą ojczyźnie”) w życiu człowieka. Kochanowski opisując życie człowieka posługuje się metaforą kukiełki w teatrze, która po zagraniu swojej roli chowana jest do worka. Życia człowieka to rola w teatrze świata i wszystkie osiągnięcia: „zacność, uroda, moc, pieniądze, sława” tak naprawdę nic nie znaczą. Jest to nawiązanie do ksiągi Koheleta i motywu vanitas, czyli marności tego, co człowiek może zyskać.

Z fraszek i pieśni Jana Kochanowskiego wynika następujący obraz - Bóg stworzył świat przyrody, w którym człowiek najlepiej się czuje (lepiej niż w stworzonym przez siebie świecie cywilizacji). Cykliczność przyrody obrazuje zmienność losów człowieka, dlatego powinien zachować stoicką postawę, a troszczyć się przede wszystkim o swoje wnętrze.
